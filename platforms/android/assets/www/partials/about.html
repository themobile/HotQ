
<div class="about enable_touchmove">
  <h1>Ce este hotQ?</h1>
  <p>hotQ s-a născut (programat, dezvoltat, implementat sau oricum vrei să-i spui) din dorința noastră (doi tineri obișnuiți) de a afla părerea celorlalți cu privire la probleme de interes național, fiind și noi preocupați de adevăratele teme ale cetății. Mai mult, totul a pornit auzind expresia 'for democratic', într-o banală discuție casnică. Unde? Care for? Știți vreunul? Revenind la întrebarea de mai sus, hotQ vine de la <strong>'hot question'</strong> - 'întrebare arzătoare'. Ne asumăm snobismul formulării în limba engleză :)</p>
  <p>Întrebările aparțin hotQ și nu sunt influențate de nimeni altcineva. <strong>Nu există influențe politice </strong>sau de altă natură în conținutul propus de către hotQ. Pentru ca totul să fie ușor de înțeles, întrebările sunt formulate astfel încât să se poată răspunde cu DA sau NU. Suntem pe deplin conștienți că unele întrebări ar avea nevoie și de alte răspunsuri decât DA sau NU, ne vom gândi serios la asta pe parcursul evoluției hotQ.</p>
  <p>Răspunsurile tale sunt <strong>absolut anonime</strong>. În dorința de a proteja hotQ de manipulări (voturi multiple, rele intenții), prin utilizarea hotQ ne acorzi dreptul de a afla poziționarea ta aproximativă (ceea ce furnizează telefonul sau tableta ta). Totodată, pentru fiecare dispozitiv, hotQ memorează și un cod unic generat aleatoriu pentru a diferenția voturile între ele. După aproximativ 3-4 deschideri ale aplicației, te rugăm să răspunzi unor întrebări de ordin general, astfel încât să știm, cu aproximație, ce categorii de oameni folosesc hotQ. Ne permitem să-ți aducem aminte de întrebările hotQ prin intermediul notificărilor pe telefon sau tabletă, dar nu vom fi agasanți în acest sens</p>
  <p>Accentuăm faptul că răspunsurile tale sunt anonime. De aceea, te încurajăm să <strong>fii onest </strong>în privința răspunsurilor, pentru a obține împreună un tablou al opțiunilor românilor cu privire la agenda zilnică a României. Nu avem pretenția că fiecare întrebare este de interes pentru tine, poți (foarte simplu) să nu răspunzi atunci când întrebarea nu te interesează, nu știi să răspunzi la ea sau nu vrei să răspunzi. Am adăugat <strong>un buton (i) în dreptul fiecărei întrebări</strong> care te conduce la o serie de rezultate Google sau la materiale concrete pentru ca tu să te poți documenta înainte de a răspunde. Nu avem pretenția că materialele respective sunt exhaustive privind fiecare întrebare. Este posibil (și chiar probabil) să fim subiectivi în formularea întrebărilor și a materialelor de suport. Suntem, până la urmă, oameni. Doar că intențiile noastre nu pot fi bănuite de interese ascunse.</p>
  <p>Întrebările sunt de trei tipuri: <strong>zilnice</strong>, <strong>săptămânale</strong> și <strong>lunare</strong>. Asta pentru că unele întrebări au o durată de viață mai lungă decât o zi. O întrebare zilnică poate deveni întrebare săptămânală sau lunară, în funcție de interesul utilizatorilor și de agenda publică. Formularea unei întrebări într-o categorie sau alta este, de asemenea, subiectivă.</p>
  <p>Ne dorim să îți mulțumim pentru utilizarea hotQ prin prezentarea unor idei bune: cărți de citit, site-uri de urmărit, produse de cumpărat. <strong>Secțiunea de idei bune</strong> poate fi sau nu susținută comercial, însă intențiile noastre sunt de a-ți oferi cu adevărat o informație utilă și de calitate în viața de zi cu zi.</p>
  <p>Te rugăm să ai răbdare cu noi, dorința noastră de a realiza această aplicație ne depășește, pe alocuri, știința de a realiza aplicații mobile. Dacă, din diverse motive, hotQ nu funcționează așa cum te-ai aștepta, te încurajăm să ne scrii la <strong>info@hotq.ro</strong> și să ne spui ce anume nu merge.</p>
  <p>Pe site-ul <strong>www.hotq.ro</strong> găsești răspunsurile la întrebările curente și la întrebările din ultimele 30 de zile. Poți vizualiza aceste rezultate și în aplicația hotQ, dar doar pentru întrebările curente. Dacă te gândești că o anumită întrebare este de interes național, te invităm pe <strong>hotq.ro</strong> (vezi menu aplicație) pentru a ne transmite acest lucru. Te rugăm să fii pe deplin responsabil în formulari.</p>
  <p>Unul dintre principalele motive pentru care există hotQ este că, în România, mass-media nu mai reprezintă demult o oglindă a adevăratelor frământări ale cetățeanului. De aceea, știu că ne vei ajuta în creionarea adevăratelor probleme ce ne înconjoară. Iar răspunsul tău este la fel de important ca și al nostru. Ba chiar mult mai important.</p>
  <p><br/><strong>Îți mulțumim!</strong></p>
</div>
<div ng-click="goLocal('/carousel')" class="icon-arrow-back about-link-questions"><span>înapoi la întrebări</span></div>